{"title": "李延年歌", "dynasty": "两汉", "author": "李延年", "content": "北方有佳人，绝世而独立。一顾倾人城，再顾倾人国。宁不知倾城与倾国？佳人难再得。"}
{"title": "浣溪沙·楼上晴天碧四垂", "dynasty": "宋代", "author": "周邦彦", "content": "楼上晴天碧四垂。楼前芳草接天涯。劝君莫上最高梯。新笋已成堂下竹，落花都上燕巢泥。忍听林表杜鹃啼。"}
{"title": "双双燕·小桃谢后", "dynasty": "宋代", "author": "吴文英", "content": "小桃谢后，双双燕，飞来几家庭户。轻烟晓暝，湘水暮云遥度，帘外余寒未卷，共斜入、红楼深处。相将占得雕梁，似约韶光留住。 堪举。翩翩翠羽。杨柳岸，泥香半和梅雨。落花风软，戏促乱红飞舞。多少呢喃意绪。尽日向、流莺分诉。还过短墙，谁会万千言语。"}
{"title": "题诗后", "dynasty": "唐代", "author": "贾岛", "content": "两句三年得，一吟双泪流。知音如不赏，归卧故山秋。"}
{"title": "点绛唇·采药归来", "dynasty": "宋代", "author": "陆游", "content": "采药归来，独寻茅店沽新酿。暮烟千嶂。处处闻渔唱。醉弄扁舟，不怕黏天浪。江湖上，遮回疏放。作个闲人样。"}
{"title": "西江月·粉面都成醉梦", "dynasty": "宋代", "author": "辛弃疾", "content": "粉面都成醉梦，霜髯能几春秋。来时诵我伴牢愁。一见尊前似旧。诗在阴何侧畔，字居罗赵前头。锦囊来往几时休。已遣蛾眉等候。"}
{"title": "代迎春花招刘郎中", "dynasty": "唐代", "author": "白居易", "content": "幸与松筠相近栽，不随桃李一时开。杏园岂敢妨君去，未有花时且看来。"}
{"title": "浣溪沙·败叶填溪水已冰", "dynasty": "清代", "author": "纳兰性德", "content": "败叶填溪水已冰，夕梦犹照短长亭。何年废寺失题名。倚马客临碑上字，斗鸡人拨佛前灯，净消尘土礼金经。"}
{"title": "长干行·家临九江水", "dynasty": "唐代", "author": "崔颢", "content": "家临九江水，来去九江侧。同是长干人，生小不相识。"}
{"title": "燕归梁·双燕归飞绕画堂", "dynasty": "宋代", "author": "晏殊", "content": "双燕归飞绕画堂。似留恋虹梁。清风明月好时光。更何况、绮筵张。云衫侍女，频倾寿酒，加意动笙簧。人人心在玉炉香。庆佳会、祝延长。"}
{"title": "采桑子·严宵拥絮频惊起", "dynasty": "清代", "author": "纳兰性德", "content": "严霜拥絮频惊起，扑面霜空。斜汉朦胧。冷逼毡帷火不红。香篝翠被浑闲事，回首西风。何处疏钟，一穗灯花似梦中。"}
{"title": "减字木兰花·送赵令", "dynasty": "宋代", "author": "苏轼", "content": "春光亭下。流水如今何在也。岁月如梭。白首相看拟奈何。故人重见。世事年来千万变。官况阑珊。惭愧青松守岁寒。"}
{"title": "燕山亭·幽梦初回", "dynasty": "宋代", "author": "张鎡", "content": "幽梦初回，重阴未开，晓色吹成疏雨。竹槛气寒，莼畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。 苔径追忆曾游，念谁伴、秋千彩绳芳柱。犀奁黛卷，凤枕云孤，应也几番凝伫。怎得伊来，花雾绕、小堂深处。留住。直到老、不教归去。"}
{"title": "鹭鸶", "dynasty": "唐代", "author": "杜牧", "content": "雪衣雪发青玉嘴，群捕鱼儿溪影中。惊飞远映碧山去，一树梨花落晚风。"}
{"title": "九字梅花咏", "dynasty": "元代", "author": "明本", "content": "昨夜西风吹折千林梢，渡口小艇滚入沙滩坳。野桥古梅独卧寒屋角，疏影横斜暗上书窗敲。半枯半活几个擫蓓蕾，欲开未开数点含香苞。纵使画工奇妙也缩手，我爱清香故把新诗嘲。"}
{"title": "水龙吟·春恨", "dynasty": "宋代", "author": "陈亮", "content": "闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。 寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。"}
{"title": "寒食", "dynasty": "唐代", "author": "沈佺期", "content": "普天皆灭焰，匝地尽藏烟。不知何处火，来就客心然。"}
{"title": "忆秦娥·春酲薄", "dynasty": "宋代", "author": "刘克庄", "content": "春酲薄，梦中毬马豪如昨。豪如昨。月明横笛，晓寒吹角。古来成败难描摸，而今却悔当时错。当时错，铁衣犹在，不堪重著。"}
{"title": "夏日山中", "dynasty": "唐代", "author": "李白", "content": "懒摇白羽扇，裸袒青林中。脱巾挂石壁，露顶洒松风。"}
{"title": "听雨", "dynasty": "宋代", "author": "虞集", "content": "屏风围坐鬓毵毵，绛蜡摇光照莫酣。京国多年情尽改，忽听春雨忆江南。"}
{"title": "题龙阳县青草湖", "dynasty": "元代", "author": "唐珙", "content": "西风吹老洞庭波，一夜湘君白发多。醉后不知天在水，满船清梦压星河。"}
{"title": "齐州送祖三 / 河上送赵仙舟 / 淇上别赵仙舟", "dynasty": "唐代", "author": "王维", "content": "相逢方一笑，相送还成泣。祖帐已伤离，荒城复愁入。天寒远山净，日暮长河急。解缆君已遥，望君犹伫立。"}
{"title": "汉江临泛 / 汉江临眺", "dynasty": "唐代", "author": "王维", "content": "楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。"}
{"title": "百字令·宿汉儿村", "dynasty": "清代", "author": "纳兰性德", "content": "无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。"}
{"title": "东城高且长", "dynasty": "两汉", "author": "佚名", "content": "东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整巾带，沉吟聊踯躅。思为双飞燕，衔泥巢君屋。"}
{"title": "淮阳感秋", "dynasty": "隋代", "author": "李密", "content": "金风荡初节，玉露凋晚林。此夕穷涂士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意。秦俗犹未平，汉道将何冀。樊哙市井徒，萧何刀笔吏。一朝时运会，千古传名谥。寄言世上雄，虚生真可愧。"}
{"title": "小儿垂钓", "dynasty": "唐代", "author": "胡令能", "content": "蓬头稚子学垂纶，侧坐莓苔草映身。 路人借问遥招手，怕得鱼惊不应人。"}
{"title": "送国棋王逢", "dynasty": "唐代", "author": "杜牧", "content": "玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。"}
{"title": "燕山亭·幽梦初回", "dynasty": "宋代", "author": "张鎡", "content": "幽梦初回，重阴未开，晓色吹成疏雨。竹槛气寒，莼畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。 苔径追忆曾游，念谁伴、秋千彩绳芳柱。犀奁黛卷，凤枕云孤，应也几番凝伫。怎得伊来，花雾绕、小堂深处。留住。直到老、不教归去。"}
{"title": "踏莎行·月华如水", "dynasty": "清代", "author": "纳兰性德", "content": "月华如水，波纹似练，几簇淡烟衰柳。塞鸿一夜尽南飞，谁与问倚楼人瘦。韵拈风絮，录成金石，不是舞裙歌袖。从前负尽扫眉才，又担阁镜囊重绣。"}
{"title": "水调歌头·送王子初之太原", "dynasty": "元代", "author": "王恽", "content": "将军报书切，高卧起螭蟠。悲欢离合常事，知己古为难。忆昔草庐人去，郁郁风云英气，千载到君还。歌吹展江底，长铗不须弹。路漫漫，天渺渺，与翩翩。西风鸿鹄，一举横绝碧云端。自笑鹡鸰孤影，落日野烟原上，沙晚不胜寒。后夜一相意，明月满江干。"}
{"title": "怨歌行", "dynasty": "唐代", "author": "李白", "content": "十五入汉宫，花颜笑春红。君王选玉色，侍寝金屏中。荐枕娇夕月，卷衣恋春风。宁知赵飞燕，夺宠恨无穷。沉忧能伤人，绿鬓成霜蓬。一朝不得意，世事徒为空。鹔鹴换美酒，舞衣罢雕龙。寒苦不忍言，为君奏丝桐。肠断弦亦绝，悲心夜忡忡。"}
{"title": "南歌子·槐绿低窗暗", "dynasty": "宋代", "author": "黄庭坚", "content": "槐绿低窗暗，榴红照眼明。玉人邀我少留行。无奈一帆烟雨、画船轻。柳叶随歌皱，梨花与泪倾。别时不似见时情。今夜月明江上、酒初醒。"}
{"title": "赠刘蓝田（一作卢象诗）", "dynasty": "唐代", "author": "王维", "content": "篱间犬迎吠，出屋候荆扉。岁晏输井税，山村人夜归。晚田始家食，余布成我衣。讵肯无公事，烦君问是非。"}
{"title": "汨罗遇风", "dynasty": "唐代", "author": "柳宗元", "content": "南来不作楚臣悲，重入修门自有期。为报春风汨罗道，莫将波浪枉明时。"}
{"title": "杨柳枝·馆娃宫外邺城西", "dynasty": "唐代", "author": "温庭筠", "content": "馆娃宫外邺城西，远映征帆近拂堤。系得王孙归意切，不关芳草绿萋萋。"}
{"title": "题玉泉溪", "dynasty": "唐代", "author": "湘驿女子", "content": "红叶醉秋色，碧溪弹夜弦。佳期不可再，风雨杳如年。"}
{"title": "君难托", "dynasty": "宋代", "author": "王安石", "content": "槿花朝开暮还坠，妾身与花宁独异。忆昔相逢俱少年，两情未许谁最先。感君绸缪逐君去，成君家计良辛苦。人事反覆那能知？谗言人耳须臾离。嫁时罗衣羞更著，如今始悟君难托叶。君难托，妾亦不忘旧时约。"}
{"title": "与梦得沽酒闲饮且约后期", "dynasty": "唐代", "author": "白居易", "content": "少时犹不忧生计，老后谁能惜酒钱？共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酿熟，共君一醉一陶然。"}
{"title": "浣溪沙·消息谁传到拒霜", "dynasty": "清代", "author": "纳兰性德", "content": "消息谁传到拒霜？两行斜雁碧天长，晚秋风景倍凄凉。银蒜押帘人寂寂，玉钗敲烛信茫茫。黄花开也近重阳。"}
{"title": "幸蜀西至剑门", "dynasty": "唐代", "author": "李隆基", "content": "剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。"}
{"title": "杨柳八首·其二", "dynasty": "唐代", "author": "温庭筠", "content": "南内墙东御路旁，预知春色柳丝黄。杏花未肯无情思，何是情人最断肠。"}
{"title": "梁甫吟", "dynasty": "魏晋", "author": "陆机", "content": "玉衡固已骖，羲和若飞凌。四运循环转，寒暑自相承。冉冉年时暮，迢迢天路征。招摇东北指，大火西南升。悲风无绝响，玄云互相仍。丰水凭川结，零露弥天凝。年命特相逝，庆云鲜克乘。履信多愆期，思顺焉足凭。慷慨临川响，非此孰为兴。哀吟梁甫颠，慷慨独抚膺。"}
{"title": "长相思·折花枝", "dynasty": "明代", "author": "俞彦", "content": "折花枝，恨花枝，准拟花开人共卮，开时人去时。怕相思，已相思，轮到相思没处辞，眉间露一丝。"}
{"title": "荔枝香近·送人游南徐", "dynasty": "宋代", "author": "吴文英", "content": "锦带吴钩，征思横雁水。夜吟敲落霜红，船傍枫桥系。相思不管年华，唤酒吴娃市。因话、驻马新堤步秋绮。 淮楚尾。暮云送、人千里。细雨南楼，香密锦温曾醉。花谷依然，秀靥偷春小桃李。为语梦窗憔悴。"}
{"title": "更漏子·本意", "dynasty": "明代", "author": "王夫之", "content": "斜月横，疏星炯。不道秋宵真永。声缓缓，滴泠泠。双眸未易扃。霜叶坠，幽虫絮，薄酒何曾得醉。天下事，少年心。分明点点深。"}
{"title": "旅寓安南", "dynasty": "唐代", "author": "杜审言", "content": "交趾殊风候，寒迟暖复催。仲冬山果熟，正月野花开。积雨生昏雾，轻霜下震雷。故乡逾万里，客思倍从来。"}
{"title": "清明日独酌", "dynasty": "宋代", "author": "王禹偁", "content": "一郡官闲唯副使，一年冷节是清明。春来春去何时尽，闲恨闲愁触处生。漆燕黄鹂夸舌健，柳花榆荚斗身轻。脱衣换得商山酒，笑把离骚独自倾。"}
{"title": "宿巫山下", "dynasty": "唐代", "author": "李白", "content": "昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一沾裳。"}
{"title": "江城子·腻红匀脸衬檀唇", "dynasty": "宋代", "author": "苏轼", "content": "腻红匀脸衬檀唇。晚妆新。暗伤春。手捻花枝，谁会两眉颦。连理带头双□□，留待与、个中人。 淡烟笼月绣帘阴。画堂深。夜沈沈、谁道□□，□系得人心。一自绿窗偷见后，便憔悴、到如今。"}
{"title": "舂歌", "dynasty": "两汉", "author": "戚夫人", "content": "子为王，母为虏。终日舂薄暮，常与死为伍。相离三千里，当谁使告汝。"}
{"title": "西子妆慢·湖上清明薄游", "dynasty": "宋代", "author": "吴文英", "content": "流水麹尘，艳阳醅酒，画舸游情如雾。笑拈芳草不知名，乍凌波、断桥西堍。垂杨漫舞。总不解、将春系住。燕归来，问彩绳纤手，如今何许。 欢盟误。一箭流光，又趁寒食去。不堪衰鬓著飞花，傍绿阴、冷烟深树。玄都秀句。记前度、刘郎曾赋。最伤心、一片孤山细雨。"}
{"title": "柳含烟·河桥柳", "dynasty": "五代", "author": "毛文锡", "content": "河桥柳，占芳春，映水含烟拂路。几回攀折赠行人，暗伤神。乐府吹为横笛曲，能使离肠断续。不如移植在金门，近天恩。"}
{"title": "行香子·述怀", "dynasty": "宋代", "author": "苏轼", "content": "清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。"}
{"title": "汉宫春·次韵稼轩蓬莱阁", "dynasty": "宋代", "author": "姜夔", "content": "一顾倾吴。苎萝人不见，烟杳重湖。当时事如对弈，此亦天乎。大夫仙去，笑人间、千古须臾。有倦客、扁舟夜泛，犹疑水鸟相呼。秦山对楼自绿，怕越王故垒，时下樵苏。只今倚阑一笑，然则非欤。小丛解唱，倩松风、为我吹竽。更坐待、千岩月落，城头眇眇啼鸟。"}
{"title": "大江歌罢掉头东", "dynasty": "近现代", "author": "周恩来", "content": "大江歌罢掉头东，邃密群科济世穷。面壁十年图破壁，难酬蹈海亦英雄。"}
{"title": "暮江吟", "dynasty": "唐代", "author": "白居易", "content": "一道残阳铺水中，半江瑟瑟半江红。可怜九月初三夜，露似真珠月似弓。(真珠 通 珍珠)"}
{"title": "涧南园即事贻皎上人", "dynasty": "唐代", "author": "孟浩然", "content": "弊庐在郭外，素产唯田园。左右林野旷，不闻朝市喧。钓竿垂北涧，樵唱入南轩。书取幽栖事，将寻静者论。"}
{"title": "咏早梅 / 扬州法曹梅花盛开", "dynasty": "南北朝", "author": "何逊", "content": "兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。"}
{"title": "暴富送孙何入史馆", "dynasty": "宋代", "author": "王禹偁", "content": "孟郊常贫苦，忽吟不贫句。为喜玉川子，书船归洛浦。乃知君子心，所乐在稽古。汉公得高科，不足唯坟素。二年佐棠阴，眼黑怕文簿。跃身入三馆，烂目阅四库。孟贫昔不贫，孙贫今暴富。暴富亦须防，文高被人妬。"}
{"title": "瑞鹤仙·环滁皆山也", "dynasty": "宋代", "author": "黄庭坚", "content": "环滁皆山也。望蔚然深秀，琅琊山也。山行六七里，有翼然泉上，醉翁亭也。翁之乐也。得之心、寓之酒也。更野芳佳木，风高日出，景无穷也。 游也。山肴野蔌，酒洌泉香，沸筹觥也。太守醉也。喧哗众宾欢也。况宴酣之乐、非丝非竹，太守乐其乐也。问当时、太守为谁，醉翁是也。"}
{"title": "鱼游春水·秦楼东风里", "dynasty": "宋代", "author": "佚名", "content": "秦楼东风里，燕子还来寻旧垒。馀寒犹峭，红日薄侵罗绮。嫩草方抽玉茵，媚柳轻窣黄金蕊。莺啭上林，鱼游春水。几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。"}
{"title": "题所居村舍", "dynasty": "唐代", "author": "杜荀鹤", "content": "家随兵尽屋空存，税额宁容减一分。衣食旋营犹可过，赋输长急不堪闻。蚕无夏织桑充寨，田废春耕犊劳军。如此数州谁会得，杀民将尽更邀勋。"}
{"title": "卜算子·席上送王彦猷", "dynasty": "宋代", "author": "周紫芝", "content": "江北上归舟，再见江南岸。江北江南几度秋，梦里朱颜换。人是岭头云，聚散天谁管。君似孤云何处归，我似离群雁。"}
{"title": "长相思三首·其二", "dynasty": "唐代", "author": "李白", "content": "日色已尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然，忆君迢迢隔青天。昔日横波目，今成流泪泉。不信妾肠断，归来看取明镜前。"}
{"title": "白沟行", "dynasty": "宋代", "author": "王安石", "content": "白沟河边蕃塞地，送迎蕃使年年事。蕃马常来射狐兔，汉兵不道传烽燧。万里鉏耰接塞垣，幽燕桑叶暗川原。棘门灞上徒儿戏，李牧廉颇莫更论。"}
{"title": "鹦鹉曲·农夫渴雨", "dynasty": "元代", "author": "冯子振", "content": "年年牛背扶犁住，近日最懊恼杀农父。稻苗肥恰待抽花，渴煞青天雷雨。〔幺〕恨残霞不近人情，截断玉虹南去。望人间三尺甘霖，看一片闲云起处。"}
{"title": "玉烛新·花穿帘隙透", "dynasty": "宋代", "author": "吴文英", "content": "花穿帘隙透。向梦里销春，酒中延昼。嫩篁细掐，想思字、堕粉轻黏綀袖。章台别后，展绣络、红蔫香旧。□□□，应数归舟，愁凝画阑眉柳。 移灯夜语西窗，逗晓帐迷香，问何时又。素纨乍试，还忆是、绣懒思酸时候。兰清蕙秀。总未比、蛾眉螓首。谁诉与，惟有金笼，春簧细奏。"}
{"title": "金陵图", "dynasty": "唐代", "author": "韦庄", "content": "谁谓伤心画不成，画人心逐世人情。 君看六幅南朝事，老木寒云满故城。"}
{"title": "临江仙·大风雨过马当山", "dynasty": "清代", "author": "薛时雨", "content": "雨骤风驰帆似舞，一舟轻度溪湾。人家临水有无间。江豚吹浪立，沙鸟得鱼闲。绝代才人天亦喜，借他只手回澜。而今无复旧词坛。马当山下路，空见野云还。"}
{"title": "临江仙·柳带摇风汉水滨", "dynasty": "五代", "author": "牛希济", "content": "柳带摇风汉水滨，平芜两岸争匀。鸳鸯对浴浪痕新。弄珠游女，微笑自含春。轻步暗移蝉鬓动，罗裙风惹轻尘。水晶宫殿岂无因。空劳纤手，解佩赠情人。"}
{"title": "江月晃重山·初到嵩山时作", "dynasty": "金朝", "author": "元好问", "content": "塞上秋风鼓角，城头落日旌旗。少年鞍马适相宜。从军乐，莫问所从谁。侯骑才通蓟北，先声已动辽西。归期犹及柳依依。春闺月，红袖不须啼。"}
{"title": "泂酌", "dynasty": "先秦", "author": "佚名", "content": "泂酌彼行潦，挹彼注兹，可以餴饎。岂弟君子，民之父母。\n泂酌彼行潦，挹彼注兹，可以濯罍。岂弟君子，民之攸归。\n泂酌彼行潦，挹彼注兹，可以濯溉。岂弟君子，民之攸塈。"}
{"title": "临江仙·送王缄", "dynasty": "宋代", "author": "苏轼", "content": "忘却成都来十载，因君未免思量。凭将清泪洒江阳。故山知好在，孤客自悲凉。 坐上别愁君未见，归来欲断无肠。殷勤且更尽离觞。此身如传舍，何处是吾乡。"}
{"title": "浣溪沙·咏五更和湘真韵", "dynasty": "清代", "author": "纳兰性德", "content": "微晕娇花湿欲流，簟纹灯影一生愁。梦回疑在远山楼。残月暗窥金屈戍，软风徐荡玉帘钩。待听邻女唤梳头。"}
{"title": "采桑子·冷香萦遍红桥梦", "dynasty": "清代", "author": "纳兰性德", "content": "冷香萦遍红桥梦，梦觉城笳。月上桃花，雨歇春寒燕子家。箜篌别后谁能鼓，肠断天涯。暗损韶华，一缕茶烟透碧纱。"}
{"title": "登洛阳故城", "dynasty": "唐代", "author": "许浑", "content": "禾黍离离半野蒿，昔人城此岂知劳？水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。"}
{"title": "战城南", "dynasty": "两汉", "author": "佚名", "content": "战城南，死郭北，野死不葬乌可食。为我谓乌：且为客豪！野死谅不葬，腐肉安能去子逃？水深激激，蒲苇冥冥；枭骑战斗死，驽马徘徊鸣。梁筑室，何以南？何以北？禾黍不获君何食？愿为忠臣安可得？思子良臣，良臣诚可思：朝行出攻，暮不夜归！"}
{"title": "长沙驿前南楼感旧 / 昔与德公别于此", "dynasty": "唐代", "author": "柳宗元", "content": "海鹤一为别，存亡三十秋。今来数行泪，独上驿南楼。"}
{"title": "己亥杂诗·其五", "dynasty": "清代", "author": "龚自珍", "content": "浩荡离愁白日斜，吟鞭东指即天涯。落红不是无情物，化作春泥更护花。"}
{"title": "菩萨蛮·金陵赏心亭为叶丞相赋", "dynasty": "宋代", "author": "辛弃疾", "content": "青山欲共高人语。联翩万马来无数。烟雨却低回。望来终不来。 人言头上发。总向愁中白。拍手笑沙鸥。一身都是愁。"}
{"title": "醉太平·讥贪小利者", "dynasty": "元代", "author": "佚名", "content": "夺泥燕口，削铁针头，刮金佛面细搜求：无中觅有。鹌鹑嗉里寻豌豆，鹭鸶腿上劈精肉，蚊子腹内刳脂油。亏老先生下手！"}
{"title": "李延年歌", "dynasty": "两汉", "author": "李延年", "content": "北方有佳人，绝世而独立。一顾倾人城，再顾倾人国。宁不知倾城与倾国？佳人难再得。"}
{"title": "祝英台近·除夜立春", "dynasty": "宋代", "author": "吴文英", "content": "翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。 旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。"}
{"title": "送刘昱", "dynasty": "唐代", "author": "李颀", "content": "八月寒苇花，秋江浪头白。北风吹五两，谁是浔阳客。鸬鹚山头微雨晴，扬州郭里暮潮生。行人夜宿金陵渚，试听沙边有雁声。"}
{"title": "减字木兰花·卖花担上", "dynasty": "宋代", "author": "李清照", "content": "卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。"}
{"title": "精列", "dynasty": "两汉", "author": "曹操", "content": "厥初生，造化之陶物，莫不有终期。莫不有终期。圣贤不能免，何为怀此忧？愿螭龙之驾，思想昆仑居。思想昆仑居。见期于迂怪，志意在蓬莱。志意在蓬莱。周孔圣徂落，会稽以坟丘。会稽以坟丘。陶陶谁能度？君子以弗忧。年之暮奈何，时过时来微。"}
{"title": "蝴蝶飞", "dynasty": "唐代", "author": "李贺", "content": "杨花扑帐春云热，龟甲屏风醉眼缬。 东家胡蝶西家飞，白骑少年今日归。"}
{"title": "西江月·堂上谋臣尊俎", "dynasty": "宋代", "author": "刘过", "content": "堂上谋臣尊俎，边头将士干戈。天时地利与人和，“燕可伐欤？”曰：“可”。今日楼台鼎鼐，明年带砺山河。大家齐唱《大风歌》，不日四方来贺。"}
{"title": "玉蝴蝶·渐觉芳郊明媚", "dynasty": "宋代", "author": "柳永", "content": "渐觉芳郊明媚，夜来膏雨，一洒尘埃。满目浅桃深杏，露染风裁。银塘静、鱼鳞簟展，烟岫翠、龟甲屏开。殷晴雷，云中鼓吹，游遍蓬莱。徘徊。集旟前后，三千珠履，十二金钗。雅俗熙熙，下车成宴尽春台。好雍容、东山妓女，堪笑傲、北海尊罍。且追陪，凤池归去，那更重来。"}
{"title": "闺怨二首·其一", "dynasty": "唐代", "author": "沈如筠", "content": "雁尽书难寄，愁多梦不成。愿随孤月影，流照伏波营。"}
{"title": "临江仙·点滴芭蕉心欲碎", "dynasty": "清代", "author": "纳兰性德", "content": "点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。倦眼乍低缃帙乱，重看一半模糊。幽窗冷雨一灯孤。料应情尽，还道有情无？"}
{"title": "阴雨", "dynasty": "唐代", "author": "白居易", "content": "岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。"}
{"title": "贺明朝·忆昔花间初识面", "dynasty": "唐代", "author": "欧阳炯", "content": "忆昔花间初识面，红袖半遮，妆脸轻转。石榴裙带，故将纤纤玉指偷捻，双凤金线。碧梧桐锁深深院，谁料得两情，何日教缱绻？羡春来双燕，飞到玉楼，朝暮相见。"}
{"title": "君子阳阳", "dynasty": "先秦", "author": "佚名", "content": "君子阳阳，左执簧，右招我由房，其乐只且！君子陶陶，左执翿，右招我由敖，其乐只且！"}
{"title": "黄台瓜辞", "dynasty": "唐代", "author": "李贤", "content": "种瓜黄台下，瓜熟子离离。一摘使瓜好，再摘使瓜稀。三摘犹自可，摘绝抱蔓归。"}
{"title": "辛夷坞", "dynasty": "唐代", "author": "王维", "content": "木末芙蓉花，山中发红萼。涧户寂无人，纷纷开且落。"}
{"title": "一落索·杨花终日空飞舞", "dynasty": "宋代", "author": "秦观", "content": "杨花终日空飞舞，奈久长难驻。海潮虽是暂时来，却有个、堪凭处。紫府碧云为路。好相将归去。肯如薄幸五更风，不解与、花为主。"}
{"title": "迷神引·红板桥头秋光暮", "dynasty": "宋代", "author": "柳永", "content": "红板桥头秋光暮。淡月映烟方煦。寒溪蘸碧，绕垂杨路。重分飞，携纤手、泪如雨。波急隋堤远，片帆举。倏忽年华改，向期阻。时觉春残，渐渐飘花絮。好夕良天长孤负。洞房闲掩，小屏空、无心觑。指归云，仙乡杳、在何处。遥夜香衾暖，算谁与。知他深深约，记得否。"}
{"title": "题苜蓿峰寄家人", "dynasty": "唐代", "author": "岑参", "content": "苜蓿峰边逢立春，胡芦河上泪沾巾。闺中只是空相忆，不见沙场愁杀人。"}
